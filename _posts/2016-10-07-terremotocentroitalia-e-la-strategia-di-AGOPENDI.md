---
layout: post
title:  "TerremotoCentroItalia e la strategia dell'AGOPENDI"
date:   2016-10-07 10:34:25
categories: blog
tags: featured
image: /assets/article_images/2016-10-07-terremotocentroitalia-e-la-strategia-di-AGOPENDI/1.jpg
---

Da ormai più di un mese abbiamo messo "nel mare di internet" una barchetta che pare navigare abbastanza bene. Si chiama [TerremotoCentroItalia](http://www.terremtoocentroitalia.info) ed è un sistema per provare a raccontare in modo giusto quello che è accaduto, sta accadendo e accadrà nel nostro centro Italia che lo scorso 24 Agosto è stato in molti comuni devastato da un terremoto.

**Il progetto nasce per INFORMARE** e quindi facilitare tutto quello che si può facilitare tramite un' informazione quanto più possibile corretta. E' un progetto che prova a dare una visione obiettiva dei fatti, raccontando il terremoto per quello che dicono le persone coinvolte, o anche non direttamente coinvolte ma che vogliono offrire un aiuto, una campagna raccolta fondi o anche un semplice saluto ai terremotati tramite il relativo gruppo Facebook. Per far questo servono giornalisti, ma non basta. Occorrono molte persone con vari skill che si contaminano e mettono a comune le loro competenze.

Il progetto si basa su un concetto fondamentale che è quello che il racconto di una situazione di "crisi" può essere fatto da tutti noi. Non esiste qualcuno "più preposto" di altri a fornire un dato o un'informazione. Chiunque può farlo se opportunamente "educato ed instradato" sul corretto canale.

L'emergenza e il post-emergenza in modo spontaneo crea su internet molte informazioni. Casomai il problema diventa filtrarle a dovere e rimuovere il "rumore di fondo" cosi da usare quelle effettivamente attendibili ed utili. Come si fa? Normalmente chi diffonde online è rintracciabile. Si può contattare. Si può verificare se può argomentare e spiegare. Sui social network discutere per capire in questi casi è essenziale.

Detto questo, vorrei provare a dire quello che fa TerremotoCentroItalia per cominciare a dare delle indicazioni sulla "riusabilità" del progetto che è completamente opensource e abbastanza ben documentato su [Github](https://github.com/emergenzeHack/terremotocentro), ma vorrei che se ne capisse il processo e l'approccio che ci sta dietro. Che secondo me conta molto di più che riusare lo strumento in sè.

TerremotoCentroItalia applica l'approccio dell' **AGOPENDI** (Aggregate, Open and Distribute). Cioè? detto in italiano.

  - **Aggrega i contenuti**. I contenuti di per sè non sono strutturati e provengono da varie fonti (social media, mail, contatti etc...). La piattaforma li aggrega tramite un gran lavoro di moderazione (manuale) e strutturazione dei dati in modo tale da dare una struttura "standard" ai contenuti e farne dei dati riusabili;
  - **Apre i dati**.Tutti i dati ricavati sono resi aperti. Dovendo aggregare e strutturare aprire i dati consente sviluppo di ulteriore informazione e servizio. E' valore che si libera in modo quasi gratuito.
  - **Distrubuisce le informazioni**. Ciò che è dato aperto può essere facilmente reso una nuova informazioni utile. Come? Con un servizio. Quale? Si può dare libero sfogo alla fantasia. TerremotoCentroItalia ha un suo canale Twitter, Telegram, un sito internet da cui chiunque può ricondividere le singole segnalazioni, ma stiamo già pensando a molto altro per la ridivulgazione.

  Ecco quindi un primo concetto che vi aiuta a capire "cosa sia TerremotoCentroItalia".

  Spero che questo mio post faciliti il riuso anche dell'approccio per i vostri progetti, come detto più volte, nella gestione dell'informazioni in tempi di crisi abbiamo in Italia ancora molto da imparare (secondo me) e "fare sistema" aiuta.
