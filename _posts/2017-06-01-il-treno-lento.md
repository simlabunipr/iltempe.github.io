---
title: Il treno lento
date: 2017-06-01T18:56:45+00:00
layout: post
permalink: /come-fare-una-mappa-di-prato-cinese-e-tutte-le-lingue-del-mondo-con-openstreetmap/
categories: blog
image: http://www.tvprato.it/wp-content/uploads/2016/01/mappatura-in-lingua-cinese.jpg
tags:
  - treni
  - bologna
  - prato
---
La [linea Firenze-Bologna in
AV](https://it.wikipedia.org/wiki/Ferrovia_Bologna-Firenze_(alta_velocitÃ )) è
sicuramente il modo più comodo di arrivare a Bologna (e poi Milano) dalla zona
di Firenze. Inaugurata alla fine del 2009, è una linea percorsa da treni comodi,
rapidi, silenziosi, che passano fisicamente “dentro l’Appennino” tramite un
lungo tunnel dalla stazione di Firenze Castello. E’ un’infrastruttura fatta in
modo tale che se ti siedi al tuo posto a [Firenze Santa Maria
Novella](https://it.wikipedia.org/wiki/Basilica_di_Santa_Maria_Novella), hai
appena il tempo di guardare le notifiche sullo smartphone e manco ti accorgi che
sei già nel capoluogo emiliano. E’ l’ottimale per chi viaggia per business in
quelle zone. La vecchia linea Prato-Bologna è invece una linea splendida dal
punto di vista “paesaggistico” perché attraversa tutta la [valle del
Bisenzio](https://it.wikipedia.org/wiki/Val_di_Bisenzio) della provincia di
Prato, il [parco del Monte
Sole](https://it.wikipedia.org/wiki/Parco_regionale_storico_di_Monte_Sole) sino
a scendere nella zona di
[Pianoro](https://it.wikipedia.org/wiki/Pianoro_(Italia)) e ricongiungersi quasi
con la linea Alta Velocità poco prima di Bologna. Come se le due linee fossero
divise ma si ricongiungessero poco prima della meta per dirsi “siamo diverse, ma
tanto sempre li dobbiamo arrivare”.

![](https://cdn-images-1.medium.com/max/1600/1*Z57okt1SV8Q3-7v5_7DpPA.png)
<span class="figcaption_hack">Linee per Bologna da Prato e da Firenze (fonte
[http://www.openrailwaymap.org/](http://www.openrailwaymap.org/))</span>

La linea Prato-Bologna è una linea dove al massimo un treno può arrivare alla
velocità di 180 Km/h, il che significa che la linea è “omologata” per quella
velocità, ma normalmente un treno che la percorre viaggia ad una velocità
inferiore. La linea AV che parte da Firenze è invece una linea omologata per 300
km/h ecco perché il tempo di percorrenza per Bologna è inferiore.

Capita che da un po’ di tempo periodicamente devo recarmi a Bologna per lavoro.

> E io da circa 6 mesi scelgo di andare a Bologna per lavoro con la linea lenta.
> Perché? Proprio perché è più lenta.

Normalmente la mattina da Prato c’è un regionale alle 7.32 (il 6538) che da
[Prato Centrale](https://it.wikipedia.org/wiki/Stazione_di_Prato_Centrale) ferma
a [San Benedetto
Sambro-Castiglione](https://it.wikipedia.org/wiki/Stazione_di_San_Benedetto_Sambro-Castiglione_Pepoli)
e procede per [Bologna Centrale](http://www.bolognacentrale.it/it/). Non che
perda tempo di lavoro, oggigiorno se vuoi lavorare puoi farlo ovunque e ad ogni
ora (anche in treno) e a me basta un portatile ed un po’ di connessione internet
per farlo. Ma sto di più in treno e normalmente uso quell’ora per riflettere,
leggere qualcosa o anche solo guardare dal finestrino un paesaggio che sulla
linea AV non c’è tempo di vedere. E’ un’ ora che decido di prendermi per me.

<span class="figcaption_hack">Stazione di Prato Centrale e Stazione Bologna centrale, la “linea lenta”</span>

Mi capita molto spesso di guardare i ragazzi che in quel treno vanno
all’università, devo dire con grande nostalgia per quei momenti, che forse
quando li ho vissuti un po’ li ho maledetti per qualche professore stronzo o
qualche esame un po’ cazzuto. Ma adesso no, sarebbe diverso, rifare l’università
due volte con l’esperienza della prima volta e del mondo del lavoro sarebbe
seriamente diverso. Con qualche studente provo l’approccio diretto, specie con
quelli che vedo studiano “le mie materie” cercando di provare a far loro
coraggio o anche solo raccontargli i miei aneddoti “di quando ero un giovane
universitario come loro”.

> E ho scoperto che i ragazzi di quel treno ti ascoltano molto di più di quello
> che si possa pensare.

E che non è vero che i ragazzi di oggi sono tutti degli snob nei confronti dei
“matusa”e che a volte forse hanno solo bisogno di un confronto. Meglio se fatto
con qualcuno che non ha secondi fini e che parla per il piacere di spiegare
qualcosa o solo per sapere loro cosa ne pensano. E scopro così uno di loro che
ha voglia di “diventare qualcuno”, uno di loro che pensa “ma chi me lo ha fatto
fare?”, uno di loro che ripete continuamente “ma nel lavoro tutto questo mi
serve?”. Tutti però hanno in comune la voglia di imparare e la voglia di
discutere di quello che studiano quasi come se non fosse loro sufficiente il
libro. E nell’era in cui viviamo mi pare naturale che non basti un libro. E che
forse internet è invece troppo. A volte forse serve loro discutere (in modo
analogico) di quel libro con qualcuno che stia vivendo come loro i tempi di
internet per provare ad attualizzare tutto quello che lì dentro c’è scritto.

> Ed un viaggio in treno diventa quindi questo. Diventa un momento di confronto su
> cosa sia oggi un corso di analisi matematica.

Perché, ad esempio, **analisi matematica** non è niente di più che un “concime
necessario” per rendere un orto fertile per apprendere quello che in futuro
dovrai coltivare. Nessuno nel mondo del lavoro ti chiederà se l’hai studiata, ma
in molti ti metteranno davanti prove che presuppongono che tu abbia l’apertura
mentale data da quell’esame per affrontarle.

Perché, ad esempio, **ingegneria del software** è un esame che fornisce i
principi necessari a progettare. Non ti svela quale strumento serve per creare
un buon progetto. Perché la tecnologia cambia talmente velocemente che nessun
prof può dirti “cosa devi usare”, ma può lasciarti il metodo e il processo per
farlo bene.

E così, il mio viaggio in treno è diventato in questi mesi un piacevole momento
e una riscoperta di ciò che oggi si studia, imparando molto da quanto mi dicono
gli studenti, provando a spiegare che studiare non serve ad avere “un pezzo di
carta” e che non serve a nessuno “diventare qualcuno” se non si è imparato prima
ad usare lo studio come strumento per affrontare il lavoro e la vita. Vita, che
per quanto oggi vada “ad alta velocità” ci fa assaporare i suoi momenti più
splendidi sempre sul “binario lento”.